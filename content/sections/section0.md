---
title: "Header"
---

# Geen klassieke Carrousel in 2020. Wel een extra Carrousel-avond in 2021!

Lieve mensen

We dromen van een heerlijke zomer samen. We dromen van gezelligheid, muziek en ontspanning. Het is op dit ogenblik helemaal niet duidelijk of dat mogelijk zal zijn in augustus. Die onduidelijkheid heeft veel impact op onze organisatie. Wat voor evenement moeten we voorbereiden? Één waarbij social distancing gerespecteerd moet worden? Één waarbij mondmaskers en handhygiëne bij de medewerkers centraal staan? Één waarbij er geen verschillende generaties op het terrein welkom zijn? Of gewoon blijven hopen dat tegen augustus alles opgelost is? Dan spreken we nog niet over de mogelijke financiële impact door het wegvallen van lokale sponsors en de vraag of onze bezoekers tegen augustus terug naar een groot openluchtevenement mogen en willen afzakken om daar met veel dorpsgenoten gezellig samen iets te drinken en van muziek te genieten. 

Heel veel vragen, maar geen antwoorden. We kunnen dat niemand verwijten, deze situatie is onvoorspelbaar en nooit gezien. Omdat de voorbereidingen van Carrousel verschillende maanden in beslag nemen, zijn we door de onduidelijkheid gedwongen om zelf een beslissing te nemen.  

We stellen gezondheid van medewerkers en bezoekers voorop. We willen de toekomst van Carrousel niet in gevaar brengen door grote financiële risico’s te nemen. Daarom hebben we besloten om Carrousel 2020 in zijn klassieke vorm te annuleren, met spijt in het hart. De beslissing werd genomen in overleg met het gemeentebestuur en al onze trouwe leveranciers en partners. 

Wel blijven we gemotiveerd om ‘iets’ te organiseren komende zomer. We bekijken in de loop van de zomer wat er mogelijk is, met open blik en met de gezondheid van eenieder als belangrijkste overweging. De overheidsmaatregelen in augustus zullen daarbij onze leidraad zijn. 

Als we in 2020 geen alternatief kunnen organiseren, kijken we verder vooruit. In 2021 is er een extra dinsdag in augustus, vijf in het totaal, en zullen we er staan met een extra sterk programma. We beloven jullie alvast dat de zomer van 2021 er één wordt om nooit te vergeten.

In tussentijd: zorg voor jezelf. Zorg voor elkaar. Enkel zo komen we erdoor. 

Het Carrousel-team

