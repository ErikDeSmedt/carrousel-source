---
title: "Home"
date: 2020-07-08T00:00:00-00:00
copyright: "Carrousel VZW"
description: "Carrousel Zomeravonden"
---

# Geen feestweekend 7-8 augustus 2020

De tweede coronagolf slaat sneller en harder toe dan we hadden verwacht en gehoopt. Gezien de huidige maatregelen (max. 10 vaste contacten gedurende 4 weken) worden bubbels van 6 voor Carrousel moeilijk. De ploeg waarmee je inschreef voor de quiz of de vrienden waarmee je naar een concert zou komen, zijn immers niet noodzakelijk de 10 vaste contacten die je nu moet kiezen. We merken ook dat de kracht van het virus exponentieel toeneemt, vooral in en rond Antwerpen. Daardoor hebben we
sterke twijfels om binnen twee weken probleemloos zoveel mensen samen te brengen in ‘t Parkske. 

De gezondheid van onze bezoekers en medewerkers is prioritair. Hoe hard we ook balen na twee keer voor niets een evenement te organiseren (zowel de gewone Carrousel als het feestweekend), toch lijkt annuleren ons de enige juiste beslissing. Na contact met het Schildense gemeentebestuur afgelopen weekend, weten we dat ook zij op dezelfde golflengte zitten.

Iedereen die zich had ingeschreven voor de quiz (maar liefst 25 ploegen) of één van de twee concerten, krijgt vandaag een e-mail met daarin de keuze:
Het inschrijvingsgeld laten terugstorten
Het inschrijvingsgeld doneren aan vzw Wannakam (dragen we in ons hart via de mama van Malik)

Wij blijven de komende weken vooral in ons kot en richten onze pijlen helemaal op de zomer van 2021. Hopelijk kunnen we jullie dan terug op een normale manier ontvangen in ‘t Parkske.

Hou het veilig!

